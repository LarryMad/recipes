Furat de pe https://www.retetecalamama.ro

Ingrediente:
 - 300 de grame de carne tocată (de vită, de pui – pulpe dezosate – sau de porc, degresată)
 - 150 de grame de dovlecei rași pe răzătoarea cu găuri mari
 - 2-3 fire de ceapă verde, tocată în rondele fine
 - 2 căței mari de usturoi, zdrobiți
 - 1 chiflă obișnuită, înmuiată bine în apă (sau lapte) și apoi bine stoarsă
 - 1 ou întreg
 - 1/2 legătură de pătrunjel verde, tocat
 - sare, piper
 - 1/2 linguriță coriandru măcinat
 - 1/4 linguriță nucșoară rasă
 - 1 linguriță paprika dulce, aromată
 - 3 linguri de făină (pentru presărat chiftelele)
 - 200 ml. ulei vegetal (pentru prăjit)

sos:
 - 6 fire de ceapă verde, tocată rondele
 - 1 tijă de apio, tocată cubulețe
 - 1-2 morcovi tineri, tocați cubulețe
 - 3 căței de usturoi, tăiați lamele fine
 - 2 linguri de ulei de măsline
 - 4-5 roșii opărite și curățate de pieliță sau 1 conservă de roșii în bulion
 - 1 linguriță oregano uscat, mărunțit
 - 1 frunză de dafin
 - sare, piper după gust
 - 1 linguriță de zahăr (opțional)

în plus:
 - 1,2 kg. cartofi noi mărișori
 - 1 lingură de ulei de măsline
 - sare
 - 150 de grame de mozzarella (sau cașcaval)
 - 1/2 legătură pătrunjel verde tocat, pentru presărat la final

Preparare
1. Ingredientele pentru chiftele se pun într-un castron și se frământă bine. Dacă folosiți dovlecei mai mari, scobiți-i de semințe iar dacă veți folosi din cei foarte tineri, se pot păstra cu tot cu coajă. Asezonați amestecul cu sare, piper, nucșoară și coriandru măcinat (puteți renunța la unele condimente dacă nu vă sunt pe plac).

2. Cu palmele umezite, se rup bucăți din ”aluatul” de chiftele și se modelează chifteluțe ceva mai mici decât o minge de ping-pong.

3. Se tăvălesc chifteluțele prin făină, scuturându-se de făina în exces. Se încinge uleiul vegetal într-o tigaie și se rumenesc rapid chifteluțele pe ambele părți, la final scoțându-le pe șervete de hârtie absorbantă, ca să se dreneze de uleiul în exces. În această fază, nu e necesar să se pătrundă chiftelele, care se vor găti ulterior la cuptor, doar să prindă o culoare frumoasă.

4. Cartofii noi se curăță așa cum am arătat la rețeta de cartofi noi cu usturoi și rozmarin la cuptor apoi se taie în bucăți pe cât posibil egale (ca să se gătească în același timp) și se pun la fiert într-o oală cu apă rece la care adăugăm și 1 linguriță cu vârf de sare. Vom fierbe cartofii cât să se înmoaie dar să își păstreze bine forma, să nu se zdrobească.

5. Pornim cuptorul și îl fixăm la 190 de grade Celsius iar cât se încălzește, ne ocupăm de sos: punem pe foc mediu o tigaie cu cele 2 linguri de ulei și adăugăm ceapa verde, usturoiul, țelina și morcovii, toate tocate mărunt, împreună cu 1 praf de sare. Se călesc legumele pe foc mediu spre mic, amestecând frecvent și adăugând câte 1-2 linguri de apă fierbinte (din oala cu cartofii care fierb) până când se înmoaie bine.

6. Se adaugă roșiile decojite și mărunțite sau roșiile în bulion, oregano și frunza de dafin și se dă în câteva clocote bune. Dacă sosul e prea dens în această fază, se mai adaugă apă fierbinte și se mai fierbe puțin. La final, se potrivește gustul sosului cu sare, piper și zahăr (dacă se dorește) și se îndepărtează frunza de dafin.

7. Când cartofii sunt suficient de fierți, se scurg de apă, se pun într-o formă potrivită pentru cuptor (eu i-am pus într-o cratiță largă de fontă), se stropesc cu 1 lingură de ulei de măsline și se asezonează (dacă e cazul) cu sare.

8. Printre cartofi se aranjează toate chiftelele și se toarnă deasupra lor sosul.

9. Se repartizează sosul uniform deasupra cartofilor și chiftelelor și se dau la cuptorul preîncălzit la 190 de grade Celsius pentru un timp de 20 de minute.

10. După trecerea primelor 20 de minute, deasupra de chiftele și cartofi se aranjează felii de mozzarella (sau de cașcaval) și se dau în continuare la cuptor, pentru încă 10-15 minute, până când brânza se gratinează frumos.

11. După ce mâncarea e gata și brânza e frumos rumenită, se presară cu pătrunjel verde tocat și se poate degusta deîndată, pentru că e minunată fierbinte, cât timp brânza topită în timpul coacerii se întinde în fire care te fac să îți pierzi mințile de poftă.
