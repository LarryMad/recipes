Torta al cioccolato

La torta al cioccolato morbida è una ricetta veloce che chi ama il cioccolato, deve provare assolutamente. E’ buonissima da mangiare da sola o da farcire con crema, panna, marmellata e chi più ne ha più ne metta.

Grazie alla sua consistenza finale è un’ottima base anche per la realizzazione di torte di compleanno, coperte con panna o con la pasta di zucchero con la quale si possono creare le meravigliose torte decorate.

Ingredienti
200 gr di farina 00
200 gr di zucchero
100 gr di burro a temperatura ambiente
75 gr di cacao amaro in polvere
5 uova intere
50 ml di latte
16 gr di lievito per dolci
Procedimento Step by step

Prendete le uova a temperatura ambiente e separate i tuorli dagli albumi. Montate a neve ferma gli albumi.

Montate i tuorli con lo zucchero per circa 15 minuti. E’ importante far incorporare molta aria al composto in questa fase. Per fare ciò, incorporate lo zucchero (setacciato precedentemente) in due fasi e sbattete ad una velocità che non sia né troppo lenta né troppo veloce.

Aggiungete il burro a temperatura ambiente continuando a mescolare. Aggiungete quindi la farina e il cacao setacciati. Durante tutte queste fasi, se dovesse servire, aggiungete di tanto in tanto il latte per rendere il composto più lavorabile.

Unite gli albumi montati a neve e il lievito (setacciato). Mescolate con una palettina di silicone o di legno facendo attenzione a non smontare gli albumi, mescolando lentamente dal basso verso l’alto.

Imburrate bene una teglia e rivestitene il fondo con carta da forno, quindi versateci dentro il composto. Le dosi di questa torta si riferiscono ad una teglia di 20/22 cm di diametro. In teglie più grandi la torta risulterà semplicemente più bassa.

Cuocete la torta al cioccolato in forno statico a 160 °C per circa 45/50 minuti. Controllate la cottura infilando uno stuzzicadenti al centro della torta: se sfilandolo rimarrà asciutto e pulito la torta sarà cotta.

Con questa ricetta della torta al cioccolato si ottiene una torta compatta e cioccolatosa. A seconda dei vostri gusti potreste invece voler ottenere una torta più leggera e simile ad un pan di Spagna al cioccolato.

In questo caso è necessario modificare le dosi, diminuendo la quantità di cacao amaro, per esempio ad appena due cucchiai da cucina, diminuire il burro o sostituirlo con dell’olio (sempre due cucchiai), utilizzare la frumina al 50% con la farina (75gr di frumina e 75gr di farina) e aggiungere un’altro uovo.


