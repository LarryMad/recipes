Ingredienti

Ingredienti per il risotto agli asparagi (dosi per 4 persone)

    400 g. di asparagi
    320 g. di riso da risotti
    1 carota piccola
    2 cipolle piccole
    1 spicchio d’aglio
    alcuni rametti di prezzemolo
    5 cucchiai di olio d’oliva extra vergine
    sale e pepe in grani e macinato q.b.
    parmigiano grattugiato q.b. (opzionale)

Preparazione

    Separate la parte commestibile degli asparagi da quella dura, basta piegarli e si spezzeranno al punto giusto. Con gli scarti ben puliti, una cipolla, una carota, qualche rametto di prezzemolo, uno spicchio di aglio, qualche grano di pepe e del sale preparate un bel brodo vegetale bollendo il tutto almeno 45 minuti; poi passate al colino cinese premendo bene per estrarre tutti i succhi dagli asparagi.

    Lavate le parti commestibili degli asparagi, tagliate le punte e mettetele da parte, ed infine riducete il resto a pezzettini regolari, più o meno grandi a vostro piacere, e sempre secondo i vostri gusti potete anche tagliarli di sbieco.

    Cuocete a fuoco dolce i pezzetti di asparagi con un cucchiaio di olio, sale, pepe macinato o pestato al momento e acqua aggiunta a cucchiate; quando sono quasi cotti unitevi anche le punte e continuate la cottura ancora 3 o 4 minuti. Queste prime operazioni possono essere fatte con largo anticipo.

    Fate sudare la seconda cipolla tritata con 3 cucchiai di olio d’oliva extra vergine a fuoco basso, se necessario bagnate con poca acqua per non farla colorire o peggio bruciare. Riscaldate il brodo vegetale agli asparagi preparato in precedenza.

    Alzate il fuoco e gettatevi il riso, fatelo tostare mescolando, poi portate a cottura unendo il brodo caldo un mestolo alla volta. Quando il riso sarà quasi pronto unite gli asparagi cotti in precedenza, mescolate, e aggiustate di sale e pepe.

    Appena pronto, spegnete, unite ancora un cucchiaio di olio d’oliva, mescolate, lasciate riposare coperto qualche minuto. Servite subito, portando in tavola del parmigiano grattugiato.

Se preferite un gusto più morbido, potete sostituire in questa ricetta completamente o in parte l’olio d’oliva con il burro.